Видове триъгълници

В зависимост от своите страни триъгълникът може да бъде равностранен, равнобедрен и разностранен, а в зависимост от своите ъгли – правоъгълен, тъпоъгълен и остроъгълен.

1.Видове триъгълници в зависимост от страните:
- равностранен триъгълник - когато дължините на трите страни са равни. В равностранните триъгълници ъглите също са равни (всеки от тях е 60°);
- равнобедрен триъгълник - когато дължините на две от страните са равни. Двете равни страни се наричат бедра, а третата - основа. Този триъгълник има 2 равни ъгъла при основата;
- разностранен триъгълник - когато всичките му страни са с различни дължини. Този триъгълник има три различни ъгъла.

2. Видове триъгълници в зависимост от ъглиге - според големината на най-големия си вътрешен ъгъл, триъгълникът може да бъде:
- правоъгълен триъгълник - триъгълник, който има един прав ъгъл (равен на 90⁰) и два остри ъгъла. Страната, срещулежаща на правия ъгъл, се нарича хипотенуза и е най-дългата страна във всеки правоъгълен триъгълник. Другите две страни се наричат катети;
- тъпоъгълен триъгълник - триъгълник, който има един тъп ъгъл (по-голям от 90⁰) и два остри ъгъла;
- остроъгълен триъгълник - триъгълник, при който всички вътрешни ъгли са по-малки от 90°.

